

謂此心性，雖隨染淨之緣，建立生死、涅槃等法，然心體平等，離性離相，非唯所起染淨等法皆空，而能起之心，亦不可得；是名空如來藏。

空如來藏者，含攝萬法而無所積聚也。即諸佛所證清淨法身之體，煩惱蕩盡，應用無窮，以其無滅無生，不遷不變，是為常住果。


【術語】如來藏者，真如之德名。真如之體性畢竟空寂，不止一切染淨之法，如明鏡內無一實質，故謂為空。非謂真如之體是無也。大乘止觀一曰：「此心性，雖復緣起建立生死涅槃違順等法，而復心體平等，妙絕染淨之相。非直心體自性平等，所起染淨等法，亦復性自非有。」起信論義記中本曰：「言如實空者，此以如實之中空無妄染故。云如實空，非謂如實自空。」